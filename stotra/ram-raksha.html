<html lang="en">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>|| श्रीरामरक्षास्तोत्र ||</title>
    <link rel="stylesheet" href="../styles.css" />
  </head>
  <body>
    <h1>॥ श्रीरामरक्षास्तोत्र ॥</h1>
    <p>
      ॥ श्रीगणेशायनम: ॥ <br /><br />

      अस्य श्रीरामरक्षास्तोत्रमन्त्रस्य । <br />
      बुधकौशिक ऋषि: । <br />
      श्रीसीतारामचंद्रोदेवता । <br />
      अनुष्टुप् छन्द: । सीता शक्ति: । <br />
      श्रीमद्हनुमान् कीलकम् । <br />
      श्रीसीतारामचंद्रप्रीत्यर्थे जपे विनियोग: ॥ <br /><br />

      ॥ अथ ध्यानम् ॥ <br /><br />

      ध्यायेदाजानुबाहुं धृतशरधनुषं बद्धपद्मासनस्थं । <br />
      पीतं वासोवसानं नवकमलदलस्पर्धिनेत्रं प्रसन्नम् ॥ <br />
      वामांकारूढसीता मुखकमलमिलल्लोचनं नीरदाभं । <br />
      नानालंकारदीप्तं दधतमुरुजटामण्डलं रामचंद्रम् ॥ <br /><br />

      ॥ इति ध्यानम् ॥ <br /><br />

      चरितं रघुनाथस्य शतकोटिप्रविस्तरम् । <br />
      एकैकमक्षरं पुंसां महापातकनाशनम् ॥१॥ <br /><br />

      ध्यात्वा नीलोत्पलश्यामं रामं राजीवलोचनम् । <br />
      जानकीलक्ष्मणोपेतं जटामुकुटमण्डितम् ॥२॥ <br /><br />

      सासितूणधनुर्बाणपाणिं नक्तं चरान्तकम् । <br />
      स्वलीलया जगत्त्रातुमाविर्भूतमजं विभुम् ॥३॥<br /><br />

      रामरक्षां पठेत्प्राज्ञ: पापघ्नीं सर्वकामदाम् । <br />
      शिरो मे राघव: पातु भालं दशरथात्मज: ॥४॥ <br /><br />

      कौसल्येयो दृशौ पातु विश्वामित्रप्रिय: श्रुती । <br />
      घ्राणं पातु मखत्राता मुखं सौमित्रिवत्सल: ॥५॥ <br /><br />

      जिह्वां विद्यानिधि: पातु कण्ठं भरतवंदित: । <br />
      स्कन्धौ दिव्यायुध: पातु भुजौ भग्नेशकार्मुक: ॥६॥ <br /><br />

      करौ सीतपति: पातु हृदयं जामदग्न्यजित् । <br />
      मध्यं पातु खरध्वंसी नाभिं जाम्बवदाश्रय: ॥७॥ <br /><br />

      सुग्रीवेश: कटी पातु सक्थिनी हनुमत्प्रभु:। <br />
      ऊरू रघुत्तम: पातु रक्ष:कुलविनाशकृत् ॥८॥ <br /><br />

      जानुनी सेतुकृत्पातु जंघे दशमुखान्तक: । <br />
      पादौ बिभीषणश्रीद: पातु रामोऽखिलं वपु: ॥९॥ <br /><br />

      एतां रामबलोपेतां रक्षां य: सुकृती पठेत् । <br />
      स चिरायु: सुखी पुत्री विजयी विनयी भवेत् ॥१०॥ <br /><br />

      पातालभूतलव्योम चारिणश्छद्मचारिण: । <br />
      न द्र्ष्टुमपि शक्तास्ते रक्षितं रामनामभि: ॥११॥ <br /><br />

      रामेति रामभद्रेति रामचंद्रेति वा स्मरन् । <br />
      नरो न लिप्यते पापै भुक्तिं मुक्तिं च विन्दति ॥१२॥ <br /><br />

      जगज्जेत्रैकमन्त्रेण रामनाम्नाभिरक्षितम् । <br />
      य: कण्ठे धारयेत्तस्य करस्था: सर्वसिद्धय: ॥१३॥ <br /><br />

      वज्रपंजरनामेदं यो रामकवचं स्मरेत् । <br />
      अव्याहताज्ञ: सर्वत्र लभते जयमंगलम् ॥१४॥ <br /><br />

      आदिष्टवान्यथा स्वप्ने रामरक्षामिमां हर: । <br />
      तथा लिखितवान् प्रात: प्रबुद्धो बुधकौशिक: ॥१५॥ <br /><br />

      आराम: कल्पवृक्षाणां विराम: सकलापदाम् । <br />
      अभिरामस्त्रिलोकानां राम: श्रीमान् स न: प्रभु: ॥१६॥ <br /><br />

      तरुणौ रूपसंपन्नौ सुकुमारौ महाबलौ । <br />
      पुण्डरीकविशालाक्षौ चीरकृष्णाजिनाम्बरौ ॥१७॥ <br /><br />

      फलमूलाशिनौ दान्तौ तापसौ ब्रह्मचारिणौ । <br />
      पुत्रौ दशरथस्यैतौ भ्रातरौ रामलक्ष्मणौ ॥१८॥ <br /><br />

      शरण्यौ सर्वसत्वानां श्रेष्ठौ सर्वधनुष्मताम्। <br />
      रक्ष:कुलनिहन्तारौ त्रायेतां नो रघूत्तमौ ॥१९॥ <br /><br />

      आत्तसज्जधनुषा विषुस्पृशा वक्षयाशुगनिषंग सङ्गिनौ । <br />
      रक्षणाय मम रामलक्ष्मणावग्रत: पथि सदैव गच्छताम् ॥२०॥ <br /><br />

      संनद्ध: कवची खड्गी चापबाणधरो युवा । <br />
      गच्छन्मनोरथोऽस्माकं राम: पातु सलक्ष्मण: ॥२१॥ <br /><br />

      रामो दाशरथि: शूरो लक्ष्मणानुचरो बली । <br />
      काकुत्स्थ: पुरुष: पूर्ण: कौसल्येयो रघूत्तम: ॥२२॥ <br /><br />

      वेदान्तवेद्यो यज्ञेश: पुराणपुरुषोत्तम: । <br />
      जानकीवल्लभ: श्रीमानप्रमेय पराक्रम: ॥२३॥ <br /><br />

      इत्येतानि जपेन्नित्यं मद्भक्त: श्रद्धयान्वित: । <br />
      अश्वमेधाधिकं पुण्यं संप्राप्नोति न संशय: ॥२४॥ <br /><br />

      रामं दूर्वादलश्यामं पद्माक्षं पीतवाससम् । <br />
      स्तुवन्ति नामभिर्दिव्यैर्न ते संसारिणो नर: ॥२५॥ <br /><br />

      रामं लक्ष्मण पूर्वजं रघुवरं सीतापतिं सुंदरम् । <br />
      काकुत्स्थं करुणार्णवं गुणनिधिं विप्रप्रियं धार्मिकम् <br />
      राजेन्द्रं सत्यसंधं दशरथतनयं श्यामलं शान्तमूर्तिम् । <br />
      वन्दे लोकाभिरामं रघुकुलतिलकं राघवं रावणारिम् ॥२६॥ <br /><br />

      रामाय रामभद्राय रामचंद्राय वेधसे । <br />
      रघुनाथाय नाथाय सीताया: पतये नम: ॥२७॥ <br /><br />

      श्रीराम राम रघुनन्दन राम राम । <br />
      श्रीराम राम भरताग्रज राम राम । <br />
      श्रीराम राम रणकर्कश राम राम । <br />
      श्रीराम राम शरणं भव राम राम ॥२८॥ <br /><br />

      श्रीरामचन्द्रचरणौ मनसा स्मरामि । <br />
      श्रीरामचन्द्रचरणौ वचसा गृणामि । <br />
      श्रीरामचन्द्रचरणौ शिरसा नमामि । <br />
      श्रीरामचन्द्रचरणौ शरणं प्रपद्ये ॥२९॥ <br /><br />

      माता रामो मत्पिता रामचंन्द्र: । <br />
      स्वामी रामो मत्सखा रामचंद्र: । <br />
      सर्वस्वं मे रामचन्द्रो दयालुर् । <br />
      नान्यं जाने नैव जाने न जाने ॥३०॥ <br /><br />

      दक्षिणे लक्ष्मणो यस्य वामे तु जनकात्मजा । <br />
      पुरतो मारुतिर्यस्य तं वन्दे रघुनंदनम् ॥३१॥ <br /><br />

      लोकाभिरामं रणरंगधीरं राजीवनेत्रं रघुवंशनाथम् । <br />
      कारुण्यरूपं करुणाकरंतं श्रीरामचंद्रं शरणं प्रपद्ये ॥३२॥ <br /><br />

      मनोजवं मारुततुल्यवेगं जितेन्द्रियं बुद्धिमतां वरिष्ठम् । <br />
      वातात्मजं वानरयूथमुख्यं श्रीरामदूतं शरणं प्रपद्ये ॥३३॥ <br /><br />

      कूजन्तं रामरामेति मधुरं मधुराक्षरम् । <br />
      आरुह्य कविताशाखां वन्दे वाल्मीकिकोकिलम् ॥३४॥ <br /><br />

      आपदामपहर्तारं दातारं सर्वसंपदाम् । <br />
      लोकाभिरामं श्रीरामं भूयो भूयो नमाम्यहम् ॥३५॥ <br /><br />

      भर्जनं भवबीजानामर्जनं सुखसंपदाम् । <br />
      तर्जनं यमदूतानां रामरामेति गर्जनम् ॥३६॥ <br /><br />

      रामो राजमणि: सदा विजयते रामं रमेशं भजे । <br />
      रामेणाभिहता निशाचरचमू रामाय तस्मै नम: । <br />
      रामान्नास्ति परायणं परतरं रामस्य दासोऽस्म्यहम् । <br />
      रामे चित्तलय: सदा भवतु मे भो राम मामुद्धर ॥३७॥ <br /><br />

      राम रामेति रामेति रमे रामे मनोरमे । <br />
      सहस्रनाम तत्तुल्यं रामनाम वरानने ॥३८॥ <br /><br />

      इति श्रीबुधकौशिकविरचितं श्रीरामरक्षास्तोत्रं संपूर्णम् ॥ <br /><br />

      ॥ श्री सीतारामचंद्रार्पणमस्तु ॥ <br /><br />
    </p>
  </body>
</html>
